Zabytek należy do rzadkich, najstarszych na ziemiach polskich reliktów grodów z przełomu epoki brązu i żelaza. Jest największym pradziejowym grodziskiem odkrytym na obszarze dzisiejszej Polski i najrozleglejszym grodziskiem na terenie Górnego Śląska. Jego wyjątkowość podkreśla również fakt, że w pradziejach gród był bardzo ważnym centrum mikroregionu osadniczego i stąd w okolicach Łubowic znajduje się rozbudowana sieć osiedli i cmentarzysk z okresu funkcjonowania łubowickiego grodu. Zasięg stanowiska jest relatywnie czytelny w terenie, chociaż wał zachowany jest tylko w pewnych partiach, najlepiej na odcinku zachodnim oraz północnym, w sumie na długości ponad 1,1 km. Przebieg wału nawiązuje do ukształtowania terenu i wykorzystuje naturalne walory obronne cypla.
